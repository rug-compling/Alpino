Cathy zag hen wild zwaaien .
Haar vader stak zijn duim omhoog alsof hij wilde zeggen : " het komt wel goed , joch " .
Haar moeder kleefde bijna tegen het autoraampje aan .
Haar neus werd platgedrukt en leek op een jonge champignon .
Cathy zag de BMW langzaam verdwijnen tot hij niet meer was dan een zilveren schijnsel tussen de bomen en struiken .
Ze veegde de tranen uit haar ooghoeken , tilde haar twee koffers op en begaf zich in de richting van het landhuis .
De oprijlaan was niet meer dan een hobbelige zandstrook die zich voortslingerde tussen de hoge grijze boomstammen .
De middagzon hing klein tussen de takken en de schaduwen van de wolken drentelden over het gras .
Het had een prachtige dag kunnen zijn in Londen .
Ze had met haar moeder kunnen gaan winkelen , zwemmen of terrassen .
Dat werkwoord had ze zelf uitgevonden .
Het hoorde bij de warme zomerdag die ze ginds achter had gelaten .
Ze hadden languit naast elkaar op de strandstoelen kunnen gaan liggen .
Zij zou mams rug ingewreven hebben en mam de hare .
Of ze had gewoon met haar vriendinnen rond kunnen slenteren in de buurt van Trafalgar Square .
Elk jaar in het hoogseizoen trokken daar massa's toeristen voorbij , hun fototoestel in de aanslag , pratend , gillend en lachend in de vreemdste talen .
Het was een spel geworden , zij en haar vriendinnen kozen iemand uit en probeerden zijn of haar nationaliteit te raden .
Het meisje dat vijf keer juist raadde werd getrakteerd op ijs .

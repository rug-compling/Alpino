Het PIONIER project Algorithms for Linguistic Processing van Gertjan
van Noord is een onderzoeksproject op het gebied van de computationele
taalkunde.

Een van de taken van de taalkunde is het opstellen van modellen voor
natuurlijke talen. Het model (grammatica) beschrijft bijvoorbeeld de
mogelijke uitingen van het Nederlands en hun bijbehorende
betekenis. Zo'n model beschrijft dus (onder andere) de relatie tussen
vorm en betekenis. Een belangrijke vraag in de computationele
taalkunde is vervolgens hoe je deze relatie algoritmisch kunt
bepalen. Hoe kun je voor een gegeven uiting van het Nederlands de
bijbehorende betekenis berekenen?

Het PIONIER onderzoek richt zich hierbij op twee fundamentele
problemen: ambiguiteit en efficientie. Het probleem van ambiguiteit
doet zich voor in zelfs de meest onschuldige zinnetjes:

    Mijn vader zagen we niet meer

Het is bijzonder lastig (voor een computer) om te voorkomen dat in dit
zinnetje `zagen' wordt begrepen als `zagen met een zaag', terwijl door
mensen deze zin normaal gesproken niet als meerduidig wordt ervaren.

Het tweede probleem behelst de efficientie van de verwerking. Voor de
modellen die tot nu toe worden opgesteld kan worden aangetoond dat de
verwerkingstijd polynomiaal (soms zelfs exponentieel) zou moeten
toenemen bij het toenemen van de lengte van de uiting. Dit is echter
in tegenspraak met de geobserveerde efficientie van het menselijk
taalvermogen.




Het PIONIER project zal de hypothese onderzoeken (die teruggaat op het
werk van Chomsky in het begin van de zestiger jaren) dat
taalverwerking kan worden gemodelleerd door automaten van een zeer
eenvoudig type (``finite-state automaten'') die een gegeven model van
de taal slechts benaderen. Zo'n aanpak zou onder andere verklaren
waarom uitingen met `center-embedding' en `cross-serial dependencies'
snel onbegrijpelijk worden, maar wel als grammaticaal moeten worden
beschouwd.

Een volledige beschrijving van het voorgestelde onderzoek is
beschikbaar op het Internet www.let.rug.nl/~vannoord/alp/index.html.

